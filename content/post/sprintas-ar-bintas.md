+++
title = "Sprintas ar bintas?"
description = "Sprintas ar bintas?"
date = 2021-02-20T02:13:50Z
author = "Ąžuolas Krušna"
+++

Programų kūrime labai įprastas reiškinys yra sprintas. _Agile_ metodologijos dalis. _Agile_ yra judru. _Agile_ neturi sunkvežimio inercijos, o veikiau straksi su savo per ilgomis galinėmis kojytėmis kaip kiškis. _Agile_ labai nesunku pakeisti kryptį kita linkme, jeigu tik pastebi, kad tai reikia padaryti. Puiku - _Agile_ metodas man patinka.

Tačiau yra vienas žodis, kuris nepatinka - sprintas. Atrodo visai natūralu, kad sprintas buvo prikabintas prie judrumo - gi greitis! Visgi čia jau man ir pradeda prasilenkti judrumas su sprintu. Sprintas juk labai inertiškas - sprintas vyksta tiese arba ratu, arba kita jau iš anksto suplanuota trasa. Sprinte nėra keičiama trajektorija - nėra net apie tai galvojama.

Sprintai paprastai būna dviejų savaičių trukmės. Vienas po kito. Dabar bandau lyginti su bėgimo sprintais. Nesu girdėjęs, kas kad nors bėgtų sprintą vieno po kito be pertraukos ir dar dvi savaites! Sprintas reikalauja maksimalių kūno pastangų - o tai juk negali tęstis ištisai. Taigi ištisai sprintuojant - nebesprintuojam - nes kūnas pavargsta ir bėgimas nebevyksta maksimaliomis pastangomis. Ir žvelgiant į ateitį šis pavargęs kūnas niekuomet nesugebės sprintuoti, nes jis bus toliau sekinamas. Todėl čia negali būti sprintas, o jeigu bus, tai geriausia atveju - bintas.

Nesu sprinteris, nors labai norėčiau, tačiau manau, kad sprinteriai didesnę savo laiko dalį skiria raumenų stiprinimui bei poilsiui, o ne pačiam sprintui - jam ruošiasi. Kaip gyvenime, taip ir programų kūrime sprintas gali būti nuostabus - jeigu jis yra trumpas ir aiškia kryptim.

Taigi kokios gali būti alternatyvos?

Pasivaikščiojimas (Walk). Manau, kad tai puikus žodis. Beveik garantuoja, kad žmogus bus puikioj fizinėj bei psichinėj būsenoj - taigi reikiamu metu galės spurtuoti. Labai manevringas - visai nėra inercijos ir kryptys gali keistis akimirksniu. Išmintingas - yra laiko pamąstyti apie sprendimus ir pagalvoti ar tikrai pasirinkau patį geriausią.

Pritūpimas (Squat). Šis žodis man visuomet asocijavosi su judrumu. Žavu, kai kas nors pritupia iki žemės ir dar žąsele palinguoja į priekį - pademonstruoja savo nepaprastai gerai funkcionuojančią kūno motoriką - puikiausiai sutepti sąnariai, patempti raumenys bei sausgyslės. Dar liaudyje yra sakoma "ant sulenktų" - reiškiasi žmogus nepaprastai gerai dirba. Šis veiksmas taip pat stiprina kūno raumenis, taigi veikiausiai judrumas tik padidėja.

Galiausiai apžvelgiant atrodo visai nieko variantas pamaišyti pasivaikščiojimą su pritūpimu (kažkur tarp jų gali būti trumpas sprintukas). Tik negali būti ištisai sprintas - kitaip bus bintas.

_May the force be with you_
